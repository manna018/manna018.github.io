---
layout: post
author: manna
title: Ram Mandir and Hostel
date: 2020-08-05T15:13:22.580Z
thumbnail: /assets/img/posts/ram-mandir-1.jpg
category: hostel
summary: "राम मंदिर से जुड़ा हॉस्टल के दिनों का एक किस्सा "
---
बात है अगस्त 2017 की जब हम कॉलेज में दाखिल हुए, चलिए सबसे पहले आपको अपने मित्रों से परिचय करा दूं। वैसे तो हमें से कोई एक-दूसरे को पहले से नहीं जानता था लेकिन दो लोग ऐसे थे जिनका मानो कोई पुराना रिश्ता था। 

पहले थे अयोध्या नरेश धर्मधुरंधर हिंदूहृदयसम्राट  माननीय [शिवम् शर्मा](https://twitter.com/civam_ji?s=20)  और दूसरे रवीश प्रशंसक मनमोहन भक्त [विशाल शर्मा](https://twitter.com/puchuKaPyar?s=20)।  बताते चलें, शिवम् जी के व्यक्तित्व में भोटकटुआ नेता वाले सब गुण है,  (खैर ये बातें तो बाद में पता चली)

![Sharma Bandhu ](https://pbs.twimg.com/media/EerPN0lU8AAe1LN?format=webp&name=small "प्रतीकात्मक तस्वीर")

इनकी जान पहचान तब हुई जब एडमिशन लेने के लिए मेडिकल सर्टिफिकेट की मांग की गई जो की हमारे पास नहीं थे। 

त्वरित निर्णय लेते हुए CivamJi ने 8-10 लोगों का नेतृत्व करते हुए डॉक्टर की खोज शुरू की और अंततः पूरे बैच में दो महापुरुष ऐसे थे जिनके पास गायनेकोलॉजिस्ट (स्त्री एवम् प्रसूति रोग विशेषज्ञ )द्वारा प्रमाणित मेडिकल सर्टिफिकेट था , और वो दोनो थे हमारे प्रिय शर्मा बंधु। कुछ दिनों बाद दोनों को एक ही कमरा मिला (Room No 114) तो मित्रता और गहराती चली गई।  

हॉस्टल में दाखिल होते ही हमें 4 पन्नों का हॉस्टल रूल्स थमा दिया जाता था। कुछ दिनों में हम एक दूसरे को चेहरे से पहचानने लगे, कुछ लोगो की बातचीत शुरू हुई लेकिन इसे दोस्ती नहीं कहा जा सकता था

2-3 दिन बाद इंट्रो हुआ (इसकी कहानी बाद में) जो मेरे ख्याल से बेहद ज़रूरी होता है, हमें अपनी रुचि के लोग मिले और Civam जी को अपनी रुचि के। बात खुली तो कुछ लोगो ने पवित्र जल में सरोबर होने की इच्छा जताई। आपको तो पता ही है, दोस्ती में यह जल कैटेलिस्ट का काम करता है। 

शुक्रवार को क्लास खत्म हुई तो बारिश हो रही थी। वीकेंड, बारिश और नई दोस्ती, फटाफट से ब्रांड तय हुआ ' ओल्ड मोंक '।
![Old Monk in Hostel](https://pbs.twimg.com/media/EerPQaLU0AAcisi?format=jpg&name=small "Old Monk in Hostel")

किताब ढोने के बाद पिट्ठू बैग से जो दूसरा सबसे अच्छा कार्य किया जा सकता है, किया गया।
रात 10 बजे तक खाना खा के सब अपने कमरे में पहुंच गए थे फिर अचानक 1 बजे के आसपास पूरा हॉस्टल राम नाम के जयघोष से गूंज रहा था। 

जब तक वार्डन,केयरटेकर दल-बल के साथ भागते हुए Room number 114 के द्वार पर पहुंचते अंदर प्रतिज्ञा ली जा रही थी । 10-12 लोग एक साथ चिल्ला रहे थे **"संकल्प वही दोहराते हैं , हम कसम राम की खाते हैं, रमलल्ला हम आएंगे , मंदिर वहीं बनाएंगे।"**

धक्के से दरवाजा खोला गया, वार्डन ने फोटो लेने के लिए फोन पहले ही निकाल रखा था, लेकिन अंदर हवन भी हो चुका था। गर्म गोदाम और गोल्डफ्लेक के  धुंए में चेहरा पहचाना मुश्किल हो रहा था। वार्डन ने हाथ से हवा कर के पहचाने की कोशिश की, बाहर की लाइटें जलाई गई तभी दूसरे ओर से [सगरू](https://twitter.com/SagarOriginal?s=20) दोनों हाथ में बॉटल में ठंडा पानी लिए दरवाजे के पास पहुंचा। 


वार्डन ने सख्त आवाज़ में पूछा " तुम भी थे इसमें "


सागर इतने होश में तो था कि उसे ये पता था कि अगर बोलूंगा तो स्मेल से पकड़ा जाऊंगा, सो जल्दी से ' ना ' में मुंडी हिला दिया। 


केयरटेकर ने डपटते हुए बोला " झूठ बोलेगा जी,  तुम तो अभी पानी ही ला रहा है।" 
उसका मतलब पेग बनाने से था।


वार्डन ने बोला "चलो ठीक है, तुम भी आ जाओ फोटो  में"।


वार्डन ने फोटो ली और डपटते हुए पूछा "हॉस्टल रूल्स मिला था? कहां है?"
उसमे साफ लिखा था कि कैंपस में मदिरापान या मदिरा पान कर के प्रवेश करना सख्त मना है। 
विशाल ने आस पास नजर दौड़ाई तो पाया कि चखना हॉस्टल रूल्स पे ही रखा हुआ था। 

![Hostel Rules](https://pbs.twimg.com/media/EerPVz6VoAAnzqe?format=png&name=small "Hostel Rules")

अबतक तो सब चुप थे क्योंकि वार्डन को कोई पहचानता ही नहीं था, हमें लगा कि किसी और कोर्स का कोई बच्चा है, क्योंकि कैंपस में हमलोग सबसे कम उम्र के थे। 
तभी एक सीनियर  जो जैन था अबतक टाईट हो चुका था, उसने वार्डन पर ही तनते हुए बोला "आजा आजा बाहर बात करते हैं । "


बस, इतनी सी बात थी, हम और तन गए।


बाहर निकलते तब तक हमारे जैन जी फैल चुके थे। 


हमें बोले कि "इसका (वार्डन का) रूम नंबर पता करो।"


तब हम सबको लगा कि वार्डन को तो जैन भी नहीं पहचानता है !


वार्डन भी समझ गया कि इससे पहले कि बच्चे हमें बच्चा समझ के बाबरी बना दे निकल लेने में भलाई है। 
उसने कहा " तुमसे सुबह में बात करेंगे"
खैर सुबह तक पता चल चुका था कि गलत पंगा ले लिया। 


नियमानुसार शिवम् जी की पेशी हुई, नहा-धुल के, कंघी कर के, एकदम आज्ञाकारी शिष्य की तरह हमारा नेतृत्व करने पंहुचे।

![Civamji as an innocent student](https://pbs.twimg.com/media/EerPXPGUYAA7_9Q?format=png&name=small "CivamJi as Agyakari Balak")

सवाल जवाब हुआ तो पता चला वार्डन भी फैजाबाद के ही हैं। अतः बात प्रशासन तक नहीं पहुंची। 
शिवम् जी कल्याण सिंह मोड में थे, हम सब का पक्ष लिया "सर जी ये हमारे क्लास के 12 लोग है, इन सब की जिम्मेवारी मै लेता हूं कि आगे से ये सब नहीं होगा।"

इस काण्ड ने हम सब रामभक्तो को एक कर दिया। 
![Group of Friends on Tea Stall](https://pbs.twimg.com/media/EerPZAEVAAALARe?format=jpg&name=small "Hostel United")\
उच्चतम न्यायालय से ज्यादा हमने चाय दुकान पर बहस कर ली की क्या होगा। 
क्लास में सुनवाई कि लाइव रिपोर्टिंग पढ़ते। 

अंततः फैसला आया , चंदा इक्कठा कर के लड्डू बांटे गए। 

30 जुलाई को कोर्स ख़तम हुआ, आज शिलान्यास हुआ। कोरोना ना होता तो हम क्या करते इसकी कल्पना मुश्किल है,लेकिन ये घटना नहीं लिख पाता। 

धन्य हैं हम की जिस कोर्स की शुरुआत राम नाम से हुई थी, अंत भी राम नाम से हो रहा है। 

प्रभु कृपा बनाएं रखें।  राम राम।।

![Fun in ClassRoom](https://pbs.twimg.com/media/EerPaBRU4AAnzrs?format=jpg&name=small "Miss u All")